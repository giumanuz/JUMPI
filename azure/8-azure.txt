L'insoluto problema delle aree edificabili
di Giovanni Astengo
I numerosi disegni di legge sulla disciplina fiscale delle aree edificabili, presentati nei primi dieci mesi della presente legislatura (1), se per un verso costituiscono un'autorevole riprova dell'interesse parlamentare per l'indifferibile soluzione di tale problema, per altro, essendo ciascun d'essi orientato a proporre particolari mezzi per conseguire limitati fini, senza affrontare in modo organico i molteplici aspetti tecnici ed economici del problema, non possono, per difetto stesso d'impostazione, fornire quella soluzione equa e produttiva che urbanisti ed amministratori comunali da anni attendono; ed è da dubitare che un'accettabile soluzione possa ora sortire dalla semplice fusione delle varie proposte, o per somma di emendamenti, in seno alla Commissione parlamentare dei Lavori Pubblici, presso cui i disegni presentati sono attualmente all'esame.
Per contribuire a chiarire il complesso problema, sul quale la nostra rivista è da anni impegnata (2), riteniamo utile riesaminare a fondo la materia partendo dal punto di vista urbanistico, per porre in evidenza quell'elemento causale che nei disegni di legge non è stato, a nostro avviso, sufficientemente messo in luce, e cioè che necessità ed inderogabilità di una disciplina fiscale delle aree edificabili insorgono con l'attuazione delle opere di urbanizzazione da parte della collettività in modo così strettamente correlato tanto che è possibile istituire fra imponibili ed opere di urbanizzazione un diretto rapporto di causa-effetto. Esamineremo questa tesi nei fondamentali casi cui possono ridursi le varie situazioni delle aree esterne ed interne ai centri abitati cercando di definire, innanzitutto, la « edificabilità» di un'area, non dal punto di vista tecnico, ma da quello della disciplina fiscale (3).
Prendendo in esame per prime le aree esterne ai centri abitati, appare pacifico ammettere che l'imponibile per opere di urbanizzazione non si possa applicare alle « case sparse», siano esse case rurali o ville isolate (4), e che sia inoltre opportuno definire il « minimo raggruppamento residenziale» cui esso sia applicabile (5). Ciò posto, la edificabilità di un'area esterna ai centri abitati risulterà dal soddisfacimento della duplice condizione: primo, essere tale da ospitare un raggruppamento residenziale di dimensioni pari o maggiori a quello minimo definito; secondo, aver ottenuto l'autorizzazione alla lottizzazione, ai sensi dell'articolo 28 della legge urbanistica od essere inserita in un piano particolareggiato approvato. Per le aree interne ai centri abitati od alle loro zone di immediata espansione la edificabilità emerge dal soddisfacimento della duplice condizione: primo, di essere esse incluse nelle zone ammesse alla edificazione o dai P.R.G. (6), per i comuni provvisti di piano regolatore, o dai programmi di fabbricazione, obbligatori per tutti i restanti (7), e, secondo, di aver ottenuto l'autorizzazione alla lottizzazione (8) o di essere stata inserita in un piano particolareggiato approvato.
In ogni modo la destinazione di area edificabile dovrebbe esser sancita da una dichiarazione, rilasciata dal Sindaco, o su domanda degli interessati, come atto preliminare per ottenere una licenza edilizia, o su richiesta degli Uffici finanziari ai fini degli accertamenti fiscali. Così definite le aree edificabili soggette a contributo di urbanizzazione, occorre ora esaminare le loro diferenti posizioni, nei confronti dei relativi oneri per le opere di urbanizzazione.
È il caso della espansione periferica dei centri abitati o dei nuovi insediamenti grandi e piccoli, che sorgono su terreno agricolo. La trasformazione effettiva di questi terreni in aree edificabili dovrebbe considerarsi avvenuta non solo quando su di essi sorgano gli edifici residenziali, ma essenzialmente quando essi siano stati attrezzati con le opere di urbanizzazione.
Ed, anzi, uno dei principi di una razionale e corretta espansione urbanistica è che nessuna trasformazione da terreno agricolo ad area edificabile, avvenga essa per lottizzazione o per piano particolareggiato, possa essere autorizzata senza una precisa garanzia sulla tempestiva attuazione delle opere di urbanizzazione; questo principio è talmente fondamentale per un civile consorzio che sarebbe augurabile che venisse sancita una precisa norma secondo cui non potesse esser concessa l'abitabilità alle case non dotate di tutti gli impianti e servizi principali.
Posto questo principio di indispensabilità e di priorità delle opere di urbanizzazione, ne consegue che tali opere possono essere o a carico della collettività o a carico degli operatori economici, siano essi lottizzatori o costruttori in proprio che trasformano l'uso dell'area.
Nessun problema di ordine fiscale dovrebbe sorgere se tali operatori si assumono, mediante convenzione con il Comune, l'intero onere delle opere di urbanizzazione. Ma questa lodevole prassi, che dovrebbe essere agevolata con particolari provvidenze (9), non è di solito seguita, ed i proprietari privati, e specialmente i lottizzatori, preferiscono tentare di accollare alla collettività l'onere delle opere di urbanizzazione, rendendo edificabili i terreni senza predisporre per essi neppure gli impianti più indispensabili, nell'attesa che ad essi provvedano i Comuni con i fondi della collettività; se tale comportamento, in carenza di norme sulla indispensabilità delle opere di urbanizzazione ed in regime di selvaggio sfruttamento è comprensibile, è anche evidente, e nel modo più lampante, che, così facendo, nella maggiorazione di prezzo per la trasformazione d'uso, che dal venditore è quasi senza esclusione applicata, questi si appropria di quella parte di incremento di valore dovuto ad opere che saranno totalmente a carico della collettività.
Ne conseguono fatti assai più gravi dell'illecito arricchimento dei lottizzatori: e cioè, da un lato, l'impoverimento delle casse comunali, obbligate ad erogare, a fondo perduto, spese per opere che impropriamente vengono denominate pubbliche, in quanto sono a preciso e localizzato complemento di attività edificatoria privata (10), con conseguente immorale gravame su tutta la collettività dei contribuenti per opere che vanno a vantaggio di pochi (II), e, dall'altro, un eccessivo carico sugli utenti stessi della lottizzazione, i quali, dopo aver versato al lottizzatore anche l'incremento di valore per le opere di urbanizzazione non attuate a sue spese, devono, come contribuenti, partecipare alla spesa per opere cosidette « pubbliche», pagandole, in tal modo, certamente qualcosa, o molto, di più di quello che le avrebbero pagate se avessero assunto in proprio la quota parte dell'importo effettivamente speso per esse.
Queste incongruenti ed immorali conseguenze di un irrazionale procedimento di urbanizzazione non solo sono una delle principali ragioni dell'esautoramento delle casse comunali e della forte pressione fiscale sulla collettività dei contribuenti, ma spiegano anche perchè molti Comuni si trovino nella impossibilità di fornire la dotazione delle opere di urbanizzazione alle zone di espansione, obbligando gli utenti a rimanere a lungo sprovvisti dei più elementari impianti e servizi.
Spetta precisamente alla emananda legge sulla disciplina fiscale delle aree edificabili di risolvere tali inammissibili incongruenze.
Pertanto, se per attuare determinati programmi, o per consuetudine invalsa, si stabilisce che le opere di urbanizzazione siano a carico della collettività, sia essa lo Stato o il Comune, possono allora prospettarsi due casi: o la collettività stessa acquisisce le aree per urbanizzarle, o la proprietà delle aree resta privata e la collettività opera l'urbanizzazione.
La prima ipotesi realizza la soluzione ideale della formazione di demanio comunale, caldeggiata dagli urbanisti come soluzione radicale, che consente all'Ente pubblico, con la piena disponibilità dell'area, anche la libera attuazione nel tempo e nello spazio delle opere di urbanizzazione. Gli strumenti per la sua attuazione esistono e sono noti: fondamentale è l'art. 18 della legge urbanistica, applicabile all'edilizia in genere, di qualsiasi classe, sia essa pubblica o privata, popolare, media o signorile; a questo strumento si sono aggiunti i disegni di legge per l'acquisizione delle aree destinate all'edilizia popolare, il primo dei quali presentato dal ministro Romita nella passata legislatura e il secondo, che sostanzialmente ricalca il precedente, presentato dal ministro Togni, ed il cui testo è pubblicato a pag. 12 di questo fascicolo,
