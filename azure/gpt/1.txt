IL BWR MARINO  
di Giuseppe Zamparo  

LA COMMISSIONE per l'Energia Atomica (AEC) e la «Maritime Administration» (MA) del Ministero del Commercio degli Stati Uniti annunciarono nel marzo del 1958 che la George G. Sharp, Inc., in qualità di architetti navali, e la General Electric Company, quale esperta della parte nucleare, erano state prescelte per studiare la conversione, da convenzionale a nucleare, della petroliera «American Explorer» del tipo T-5 di 22.500 DWT (portata lorda) capace di un carico di 180.000 barili e progettata per una velocità normale di 20 nodi a 20.000 SHP (sviluppo di potenza).  

Mentre, dopo il varo, la nave attendeva che si decidesse il tipo di apparato propulsore che le avrebbe dato vita, il Congresso Americano rigettava una prima richiesta di fondi, pari a 7,1 milioni di dollari per il reattore, e una successiva di 9 milioni di dollari per lo stesso reattore e la conversione dello scafo. Bocciata in questa proposta, per mancanza di fondi federali, la AEC-MA sta curando ora il progetto per una petroliera nucleare di 60-80.000 tonnellate. È sperabile che lo studio economico riferito a una nave di maggiore tonnellaggio risulti più allettante anche per gli amministratori governativi e che finalmente quei piani e programmi suggeriti, proposti, vagliati, mutati, riconsiderati e confrontati sin dal lontano 7 novembre 1955 prendano consistenza.  

Si può dire che il tipo di reattore, che oggi più di ogni altro appare di vantaggiosa ed immediata applicazione, è quello ad acqua ad ebollizione. Esso presenta indubbi vantaggi rispetto al reattore ad acqua pressurizzata (PWR) sia per quanto riguarda la sua stessa realizzazione e il suo autocontrollo, sia per il costo relativo. È difficile però confrontare più da vicino i due sistemi perché mentre il PWR può essere identificato nel ciclo impiegato per il sommergibile «Nautilus», il BWR (boiling water reactor) consente, a partire dall'EBWR (experimental boiling water reactor) che sta dando ad Argonne risultati sorprendenti, l'uso di cicli di diversa concezione.  

Il BWR, come inteso nei diversi progetti preparati dall'industria americana, può essere del tipo:  
a) a ciclo diretto (fig. 1)  
b) a ciclo indiretto (fig. 2)  
c) a ciclo duale, che a sua volta può distinguersi in:  
I) ciclo duale, propriamente detto (fig. 3)  
II) ciclo a vaporizzazione secondaria per espansione (fig. 4).  

Un reattore ad acqua ad ebollizione può funzionare:  
1) ad acqua naturale e/o acqua pesante  
2) con moderatore a livello costante o a livello variabile (fig. 5)  
3) a circolazione naturale o a circolazione forzata  
4) con uranio o ossido di uranio di vario arricchimento e con o senza ossido di torio  
5) con o senza surriscaldatore.  

Il primo reattore ad acqua ad ebollizione considerato per la propulsione nucleare di una petroliera fu quello presentato sotto forma di progetto dall'AMF Atomics, Inc., alla «Maritime Administration»: avrebbe dovuto rappresentare l'apparato motore di una petroliera della classe «W. Alton Jones» di 38.000 DWT, ed era previsto come un reattore ad acqua ad ebollizione del tipo a ciclo chiuso, cioè indiretto. Esso era ritenuto un sistema nucleare di concetto avanzato rispetto all'EBWR del Laboratorio Nazionale della AEC ad Argonne, che è a ciclo diretto, e per il quale si temeva, allora, che il vapore radioattivo dovesse nuocere alla turbina e sollevare troppi problemi di schermatura biologica, sia rispetto ad altri del tipo PWR, cioè ad acqua pressurizzata. L'AMF Atomics aveva sviluppato questo progetto in due varianti: in una versione veniva introdotto del vapore saturo nella turbina, nell'altra del vapore surriscaldato affermando che in genere questo sistema nucleare, raffrontato a uno del tipo PWR di uguale potenza, consentiva un minore investimento di capitali ed un più alto rendimento dell'impianto. In particolare, nel caso del ciclo con vapore saturo, la capacità di energia annuale della nave sarebbe stata circa il 10% maggiore di quella di una petroliera uguale a propulsione convenzionale, ed il costo totale di esercizio della petroliera nucleare sarebbe diminuito di circa il 10%.  

Il vantaggio che questo sistema nucleare presentava rispetto agli altri dipendeva in parte dall'uso di componenti del ciclo che sono propri ad impianti convenzionali. Difatti tutte le parti del circuito secondario sono disponibili sul mercato delle apparecchiature marittime usuali; solo quelle del circuito primario del vapore dovevano essere progettate e costruite. La scelta tra l'impiego di vapore saturo o surriscaldato veniva rimessa al risultato di uno studio più accurato che doveva esaminare anche altri problemi e preparare i dati su cui l'industria privata avrebbe poi basato i preventivi di spesa da sottoporre alla «Maritime Administration». Robert W. e Robert C. Morrel, architetti navali di New York, assistevano l'AMF Atomics in questo progetto.  

Sarebbe interessante poter esporre in modo più dettagliato lo sviluppo di questo studio, ma spazio qui non lo consente. Si riassumerà, invece, il concetto finale dell'impianto proposto per la nave da 38.000 DWT.  

Esso consiste in un ciclo indiretto, la cui parte primaria contiene il vapore saturo generato dal reattore, mentre la secondaria fornisce vapore non-radioattivo alla turbina di propulsione e ai turbogeneratori.  

Il reattore ha un «core», che è nella sua parte centrale, moderato e raffreddato ad acqua naturale, e costituito da 5.488 barre cilindriche di combustibile suddivise in 112 raggruppamenti. Una miscela di UO2-ThO2 è stata scelta come combustibile per il vantaggioso costo di realizzazione, per la sua stabilità sotto irradiazioni, per la sua chimica inerte all'acqua ed al vapore perché isotropica durante il processo di fabbricazione, ed infine per la sua stabilità di fase fino al punto di liquefazione. In un reattore il miglior combustibile è torio; data l'alta conducibilità termica e l'assenza del cambiamento di fase di questo elemento si può pervenire a densità di potenza molto elevate. Le percentuali di uranio (UO2), torio (ThO2) ed ossido di sono rispettivamente fissate a 24,5%, 12% e 0,5%. Per l'incamiciatura del combustibile, come materiale di struttura della parte attiva del core, le cui dimensioni medie sono 140 mm di diametro e 152 cm di altezza, è stato usato Zircaloy-2. Un totale di 16 barre di controllo a forma di croce, delle quali quattro centrali in afnio e le altre di acciaio inossidabile, disposte verso l'esterno, possono controllare un eccesso di reattività pari a circa il 23%. La massa critica è fornita approssimativamente da 110 kg di U-325. Il meccanismo di movimento delle barre di controllo è disposto al di sopra del serbatoio del reattore, e ciò per diverse ragioni:  
1) facilità di rimozione del core  
2) flusso del vapore non ostacolato  
3) probabilità di una più prolungata resistenza del materiale in acqua bollente piuttosto che in un ambiente di vapore.  

La principale funzione di questo meccanismo di controllo è quella di regolare la reattività del reattore variando verticalmente la posizione di una o più barre nel core. Il movimento deve essere tale da permettere immediate e, volendo, anche minime variazioni di posizione delle barre e ciò sia con comando a mano sia con comando automatico. Queste variazioni possono essere necessarie durante l'avviamento del reattore, nel quale caso la variabile da controllare è rappresentata dal flusso neutronico; oppure per mantenere la potenza costante, a motivo di un mutamento nella concentrazione del combustibile, dello xeno e di altri prodotti di fissione; o ancora in seguito ad altre cause proprie all'applicazione marina di un reattore ad acqua ad ebollizione e che generalmente non si incontrano nel caso delle centrali funzionanti a terra. Certamente i peggiori inconvenienti che possono verificarsi in un apparato motore nucleare sono il brusco scatto della turbina dovuto a fuoriuscita dell'elica in mare grosso, la perdita di vuoto nel condensatore, l'insufficiente lubrificazione, ecc. La manovra stessa della nave impone al reattore un carico variabile ed al sistema di controllo un'insolita fatica. Dal punto di vista teleologico, però, il controllo del sistema BWR non ne risente.  

Le possibili conseguenze del rullio e beccheggio per una nave dotata di un BWR sono state oggetto di vasta analisi. Il movimento di questa nave, e di conseguenza dell'apparato motore navale, influisce sulla densità del moderatore, sulla reattività e stabilità del reattore. Per evitare che la reattività venga sensibilmente alterata con l'inclinazione assunta dal reattore, lo spessore del moderatore - cioè del riflettore - al di sopra del core è mantenuto a un certo livello. Le caratteristiche di autocontrollo, intrinseche a un BWR, consentono di mantenere invariata nel core la frazione media di vapore o di vuoto, quando l'esercizio del reattore avviene a pressione costante. Allorché il reattore è in posizione inclinata, la frazione di vapore è essenzialmente immutata, mentre è variabile in funzione della forza motrice impressa al fluido nel circuito. Da qui il vantaggio di adottare la circolazione forzata, anche se aumenta il costo dell'impianto. La potenza generata dal reattore, sebbene prelevata, è ridotta con il diminuire della ricircolazione del fluido. Come conseguenza, a seguito del rullio e beccheggio, la potenza del reattore dovrebbe oscillare attorno a un certo livello di equilibrio. La frequenza delle oscillazioni sarebbe in funzione della frequenza del movimento della nave: il rullio dà origine alla perturbazione predominante. È pressoché certo che queste oscillazioni di potenza non possano essere sufficientemente assorbite dal domo di vapore al di sopra del core e dagli scambiatori di calore e siano presenti pure in turbina, e che con l'uso di uno scambiatore automatico variabile del vapore piuttosto che con le barre di controllo esse verranno eliminate. Uno studio sperimentale dovrebbe possibilmente essere condotto su questa analisi sviluppata per il BWR sotto l'effetto di mare grosso. Difatti, benché i risultati di questo studio siano soddisfacenti, l'importanza degli effetti di un'accelerazione verticale del fluido e dell'inclinazione meriterebbero una verifica pratica.  

In relazione ai possibili perturbamenti, il sistema di controllo del reattore deve essere capace di regolare e mantenere la potenza di uscita del reattore entro determinati limiti, in dipendenza di un cambiamento nella reattività, sia in funzione delle variazioni dei materiali impiegati, sia per quanto riguarda le azioni di temperatura e pressione, sia per quanto riguarda le varianti dovute alle manovre della nave, sia infine per quanto riguarda la preparazione dell'impianto e dell'equipaggio. Un altro fattore che può logicamente influenzare la scelta del sistema di controllo di un BWR è quello economico.  

I tre schemi basilari di controllo, che furono suggeriti, consentono di mantenere nel ciclo le seguenti condizioni:  
1) pressione del vapore primario e secondario costante  
2) pressione del vapore primario costante e del vapore secondario variabile  
3) pressione del vapore primario variabile e del vapore secondario costante.  

Ciascuno di essi è brevemente esposto e illustrato dai relativi schemi e grafici i quali danno la variazione della pressione del vapore primario e secondario in funzione della potenza erogata.  

Il primo schema (fig. 6) è fornito di uno scambiatore di calore, in cui può essere variata la superficie di trasmissione del calore, ossia il livello dell'acqua secondaria che è attraversata dal circuito primario. Le barre di controllo, e di conseguenza la potenza erogata dal reattore, sono regolate in maniera da mantenere costante la pressione del vapore primario. La pressione del vapore secondario è regolata variando la superficie di trasmissione del calore. La difficoltà di progettazione di un simile scambiatore non fa di questo sistema il più sconsigliabile. Il secondo tipo (fig. 7) è senz'altro vantaggioso dal punto di vista del reattore, tuttavia richiede una turbina ed apparecchiature relative allo scambiatore di calore tali da operare in modo soddisfacente in un intervallo di pressione piuttosto ampio, cioè da 600 psi a 900 psi, ossia da circa 41 a 61 bar rispettivamente. In questo sistema le barre di controllo sono regolate in maniera da mantenere costante la pressione del vapore primario, riducendo così la possibilità di perturbazioni nella reattività. La superficie di trasmissione del calore nello scambiatore rimane costante, mentre il circuito del vapore secondario libera l'energia immagazzinata con l'aumentare del carico alla turbina e l'assorbe in caso contrario.  

Lo schema rappresentato in fig. 8 è invece conveniente dal punto di vista della turbina e in generale del macchinario del circuito secondario, in quanto esso è meno dispendioso e più facile da calcolare se la pressione del vapore secondario è mantenuta costante. Tale sistema è progettato in maniera che le barre di controllo, e di conseguenza il livello di potenza del reattore, siano difatti regolate così da mantenere costante la pressione del vapore secondario. Questo sistema può essere cineticamente meno stabile del precedente. Altro svantaggio è dovuto al fatto che mentre nel caso di carichi maggiori il circuito primario richiede calore addizionale, costringendo il reattore a un affaticamento, quando invece il carico diminuisce l'energia termica immagazzinata nel circuito primario deve essere liberata, causando non semplici problemi.  

Stabilito il sistema più conveniente, la potenza erogata dal reattore potrà essere variata dal 5 al 100% della potenza di normale esercizio mediante controllo automatico. Il sistema che meglio risponderebbe allo scopo è quello basato sulla pressione del vapore primario costante e del vapore secondario variabile. Questo sistema di controllo è interamente elettrico. Un trasduttore di pressione sulla tubatura del vapore secondario trasmette un segnale a un rivelatore, che lo raffronta a un valore della pressione secondaria già stabilito e regolabile a mano. Ogni differenza, in eccesso o in difetto, è trasmessa a un apparecchio di controllo della pressione, il cui segnale d'uscita determina il conseguente valore della pressione del vapore primario. La pressione reale del vapore nel circuito primario è direttamente misurata con un trasduttore, ed il segnale d'uscita è mandato a un dispositivo che lo raffronta al valore più sopra indirettamente ottenuto. Questa nuova differenza è trasmessa ancora a un altro apparecchio...